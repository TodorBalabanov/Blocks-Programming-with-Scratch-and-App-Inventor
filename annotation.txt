Това учебно помагало е предназначена за хора, които се вълнуват от теми в програмирането и най-вече за обучението на деца в тази област. Професионалният опит на авторите е предимно от академичния свят и педагогиката, посветена на обучението на деца. Темите са изложени по такъв начин, че да разкриват основните механизми за учене чрез правене. Помагалото съпровожда читателя с минимални компютърни познания до едно задоволително ниво на разбиране за концепциите в програмирането. 

Представянето на програмните конструкции с помощта на визуализация, максимално доближаваща класическите пъзели, което дава широки възможности за усвояване на ценни знания и умения. Този подход за онагледяване позволява ефективно снижаване на възрастта за обучение по програмиране. Програмните езици за конвенционална употреба са подходящи в класовете на гимназията, докато блоковите езици ефективно намират своето приложение в прогимназиалния курс на обучение. 

В помагалото се разясняват фундаментални концепции от програмирането, като - последователност от инструкции, условни и безусловни преходи, цикличност на действията, събития, модулна организация и други. Наблегнато е на практическата реализация и то на идеи, които имат потенциал да се превърнат в самостоятелни софтуерни решения. Избраният подход за представяне на информацията е чрез примери на принципа – направа, стъпка по стъпка. 

Помагалото не предполага предварителни изисквания за напреднало ниво на компютърна грамотност, но разчита читателят да има базови познания за това какво е компютърна система, какво е операционна система, какво е Интернет, как се борави със зареждането и преглеждането на уеб страници. Разгледаните системи за блоково програмиране са уеб базирани и работата с тях се осъществява в облачни пространства. Не се изискват задълбочени познания по математика, но за разбирането на някои от примерите много помагат базови познания по алгебра и геометрия. Артистични умения, като музикалност или изобразителни изкуства не са нужни, но наличието им би дало допълнителен колорит на постигнатите резултати. 

Материалът е организиран в глави, които са частично свързани една с друга и за по-пълноценно усвояване е желателно прочитането им да се извърши в зададената последователност. Част от изложението в помагалото се базира на учебни предмети, преподавани в прогимназиалния курс на обучение.